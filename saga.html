---
layout: default
titel:  Saga OA hreyfingarinnar
---
<div class="page-header">
  <h1>Saga opins aðgangs <small>frá möguleika til hreyfingar</small></h1>
</div>

<p class="lead">
  Meðal helstu einkenna nútímavísinda er sú hugmynd að rannsóknir og þekkingarleit skili bestum árangri þegar niðurstöður þeirra eru aðgengilegar sem flestum, og ekki haldið leyndum. Þróun stafrænnar tækni hefur gert mögulegt að dreifa upplýsingum með ódýrari og skilvirkari hætti en fyrri kynslóðir gátu ímyndað sér.
</p>

<h2>Tækni</h2>
<p>
  Líklega má segja að röð tæknilegra skjala um hönnun og uppbyggingu Internetsins, svokölluð RFC-skjöl, marki upphaf útgáfu í opnum aðgangi á netinu. <a href="http://www.rfc-editor.org/rfc/rfc1.txt">Fyrsta RFC skjalið</a> er dagsett 7. apríl 1969, og var skrifað áður en ARPANET, forveri netkerfisins sem við notum í dag, var tekið í notkun. RFC ritröðin hefur frá upphafi haft að meginreglu að dreifing sé ótakmörkuð og að allt efni sé aðgengilegt í gegnum netið — þau tvö atriði sem oftast eru notuð til að skilgreina opinn aðgang. Margir þeirra sem störfuðu við eða í kringum rekstur netkerfisins gerðu alls konar efni aðgengilegt í gegnum netið. Michael Hart tókst á við það verkefni strax árið 1971 að búa til rafrænt bókasafn sem innihéldi sígild verk, fallin úr höfundarétti. <a href="http://www.gutenberg.org">Project Gutenberg</a> inniheldur nú hátt í 40,000 bækur á ýmsum tungumálum. Nettímarit, sum ritrýnd, fóru að birtast undir lok níunda áratugar 20. aldar. Árið 1989 fékk starfsmaður hjá CERN nóg af því hversu erfitt væri að varðveita og nálgast upplýsingar um tilraunir og annað innan stofnunarinnar, og <a href="http://www.w3.org/History/1989/proposal.html">lagði til</a> að byggt yrði dreift tölvukerfi til að hýsa og dreifa skjölum á einfaldan hátt. Hann fékk sínu framgengt, og tölvukerfið hlaut á endanum háfleygt nafn: Veraldarvefurinn.
</p>
<p>
  Þvert á væntingar flestra reyndist nafnið viðeigandi, og veraldarvefurinn breiddi úr sér — og dró Internetið með sér. Kostnaður við afritun og dreifingu gagna hefur svo að segja horfið, nokkuð sem gerir okkur kleift að gefa öllum sem vilja eintak af öllu efni sem hægt er að geyma á stafrænu formi. Efniskostnaðurinn sem er óhjákvæmilegur við prentun er ekki lengur því til fyrirstöðu að rannsóknarniðurstöður séu öllum aðgengilegar; þvert á móti er kostnaðarsamt að takmarka aðgang að vefsíðum.
</p>
<p>
  Vefurinn kom fljótlega í stað sérhæfðra dreifikerfa, sem flest studdust við beiðnir sendar í tölvupósti og sjálfvirk svör. <a href="http://arxiv.org/abs/1108.2700">Eitt slíkt kerfi</a> var xxx.lanl.gov, nú arXiv.org, sem var sett upp árið 1991 og er elsta varðveislusafn vísindagreina á netinu. arXiv vistar greinar í eðlisfræði, stærðfræði og nokkrum tengdum greinum. Fleiri varðveislusöfn skutu upp kollinum, og árið 1999 þótti orðið ljóst að nauðsynlegt væri að samræma aðgengi að lýsigögnum. <a href="http://www.openarchives.org">Open Archives Initiative</a> leysti þennan vanda, og auðveldaði þannig til muna leit í mörgum söfnum. Fljótlega varð lítið mál að nálgast hugbúnað til að reka varðveislusöfn, og rannsóknarstofnanir og háskólar fóru að halda utan um efni sem starfsmenn þeirra gáfu út með miðlægum hætti.
</p>

<h2>Kostnaðarsprenging</h2>
<p>
  Á sama tíma og þessi nýja dreifingarleið opnaðist stefndi þróunin í hefðbundnari útgáfu í skuggalega átt. Kostnaður við áskrift að tímaritum jókst langt fram yfir verðbólgu, á meðan fjárráð bókasafna héldust í stað. Þessi þróun hefur oft verið álitin vera <a href="http://www.unc.edu/scholcomdig/whitepapers/panitch-michalak.html">vandamál bókasafnanna</a>, og vissulega leituðu þau <a href="http://www.dlib.org/dlib/may00/johnson/05johnson.html">ýmissa leiða</a> út úr ógöngunum. Markmiðið var að endurmóta útgáfu vísindarita til þess að halda kostnaðinum viðráðanlegum. Leiðin til þess varð fljótt augljós: Útgáfa á stafrænu formi með dreifingu á vefnum. Gjaldfrjáls aðgangur var rökrétt skref í ljósi þess sparnaðar sem pappírsleysi hefði í för með sér. Meðal eftirtektarverðra atburða á þessu sviði var <a href="http://www.plos.org/about/what-is-plos/early-history/">opið bréf</a> frá nokkrum áberandi vísindamönnum árið 2000 og stofnun <a href="http://www.biomedcentral.com">BioMed Central</a>, útgefanda sem veitti gjaldfrjálsan aðgang að rannsóknargreinum í öllum tímaritum sínum.
</p>
<p>
  Opinn aðgangur var fyrst skilgreindur í <a href="http://www.soros.org/openaccess/read">yfirlýsingu</a> <a href="http://www.soros.org/openaccess/">Budapest Open Access Initiative</a> frá 14. febrúar 2002. Yfirlýsingin var niðurstaða ráðstefnu sem hafði verið haldin í byrjun desember 2001. Á þeim fundi voru fulltrúar beggja hreyfinganna sem hér hafa verið nefndar, og niðurstaðan varð sameiginleg skilgreining á opnum aðgangi og stuðningur við tvær aðferðir til að stefna að markinu. Segja má að þessi yfirlýsing marki upphaf hreyfingarinnar. Hún skilgreindi „grænu“ og „gullnu“ leiðirnar að opnum aðgangi, og ásamt tveimur yfirlýsingum í viðbót, sem voru gefnar út eftir fundi í <a href="http://www.earlham.edu/~peters/fos/bethesda.htm">Bethesda</a> og <a href="http://oa.mpg.de/berlin-prozess/berliner-erklarung/">Berlín</a> árið 2003, þjónar hún sem stefnuyfirlýsing. Hreyfingin komst í fréttirnar þegar <a href="http://www.plos.org">Public Library of Science</a> hóf útgáfu á tímaritum á sviði líf- og læknisfræði árið 2003. PLoS setti markið hátt, og miðar að því að keppa við þekkt rit á borð við <cite>Nature</cite> og <cite>Science</cite>.
</p>

<h2>Fyrir áhugasama</h2>

<p>
<ul>
  <li><a href="http://oad.simmons.edu/oadwiki/Timeline">Atburðaskrá opins aðgangs</a></li>
</ul>
</p>
